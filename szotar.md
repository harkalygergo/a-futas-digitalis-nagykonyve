## Szótár

**Futókirándulás**

Több futás és kevesebb gyaloglás váltogatva elsődlegesen a természetben, dimbes-dombos terepen, vagy vízparton, földúton.

**Jóleső futótempó**

Kicsit gyorsabb a tempó, mint a bemelegítés, beszélgetni lehet még futás közben, a környezet és változásai jól észlelhetőek. Nem totyogás. Ez mindenkinek a saját „jaj, csak el ne fáradjak!" haladó-sebessége.

**Fartlek**

Vagy másszóval iramjátékos-futás, az játék a sebességgel, a futó maga dönti el az edzés folyamán mikor és milyen hosszú (50 m-300 m) beleerősítést fut, s köztük mennyi a lassúbb tempó. A természetben futva a terep adottságai szinte diktálják a „játék" menetét.

**Résztávos edzés (intervallumos edzés)**

Bizonyos távok lendületes/gyors megfutása többször is az edzés során. Pl. 3x1000 m, 1 perces pihenőkkel. A résztávok közötti „pihenő" mindig lassú futás.

**Repülő**

60-100 méteres sprint szakaszok 1-1 perces pihenőkkel. Gyakorlottabbaknak fokozó jelleggel.

**Piramis**

Atlétikai 400 méteres pályán körbe futva: (100-200-400-200-100) távok lendületesen és minden táv után ugyanakkora táv egész könnyen futva! Tehát egy piramis összesen: 2000 méter. A piramisok között van 2-3 perc gyaloglás, beszélgetés.

**Hullámkör**

Atlétikai pályán érdemes futni, ahol az 1-1 egyenesben van a lendületes 100-100 m és az 1-1 kanyarban a könnyű futás 100-100 m. Körözve jól érezhető a tempóváltás. Egy kör 400 méter, akkor az 5 hullámkör az 2 km és a 10 hullámkör az 4 km.

**Harmadoló-edzés**

Az össztáv első és utolsó harmada jóleső, egyenletes tempó, míg a középső harmad lendületesebb. Például 6 km esetén: 2 km jólesően, 2 km lendületes, majd 2 km újra jólesően. Jelölése: 6 km/3. Lehetséges az edzés időtartamának harmadolása percekben is.

**Negyedelő-edzés**

A táv vagy az idő negyedelése, oly módon. Hogy az első és a harmadik táv- vagy időnegyed az lassúbb tempó, míg a második- és a negyediknegyed lendületesebb tempó. Jelölése: 8 km/4 (=2-2 km és 22km) vagy 60 perc/4 (=15-15 perc és 15-15 perc)

**Ciklusok**

Az edzéstervek makro- és mikrociklusokból állnak.

**Makrociklus**

Egy olyan időszakasz, amikor konzisztens edzésmunkát végzünk, pl. 3 hónapos téli alapozás, vagy akár másfél év időtartamú felkészülés egy célversenyre.

**Mikrociklus**

3 vagy 4 hetes időtartam, amelyben az első néhány hét növekvő terhelésű, míg a az utolsó hét könnyebb, ez a regenerálódásé. Futásban általában 3 hetes mikrociklusokat használunk.

**Fokozó futás**

Kétféle fokozó futásról beszélhetünk. Az egyiket a bemelegítéskor, a gimnasztika után futhatjuk, rövid, 60-80 m-es egyre gyorsuló futás. A másik magában az edzésben szereplő feladat, ami általában 3-6 km hosszú, és a lényege, hogy minden egyes kilométer kicsivel gyorsabb az előzőnél. Azt a képességünket fejleszti, hogy egy verseny utolsó pár kilométerén is tudjunk még gyorsítani.
